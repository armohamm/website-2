---
title: "Workshop: Hoe je met e-learning je toekomst vorm kunt geven"
date: 2017-02-22 08:00 CEST
tags: workshop, e-learning
author: Martina
lang: nl
image: images/blog/social/workshop-e-learning-toekomst-1200x630.png
featured_image: images/blog/featured/20170221-e-learning-toekomst.jpg
---

__Op vrijdag 9 februari hebben we een workshop gehouden over de aantrekkelijkheid als werkgever en kennismanagement. Defacto was uitgenodigd door ZeQ (een Duits adviesbureau voor verhoging van de kwaliteit binnen de gezondheidszorg) om samen deze workshop te verzorgen. Het werd een leuke middag, waar in een ontspannen sfeer veel kennis werd gedeeld.__

De ondertitel voor de bijeenkomst was _“Hoe je met e-learning je toekomst vorm kunt geven"_. Een thema dat in Duitsland op dit moment haar opwachting maakt, maar ook in Nederland actueel blijft. En ondanks dat we al jaren bekend zijn met het e-learning thema merken we dat we nooit zijn uitgeleerd.

Wat vonden de workshopdeelnemers de belangrijkste conclusies?

## E-Learning zorgt niet automatisch voor een verbetering van de leercultuur binnen een organisatie

Bovenstaande klinkt als een open deur en toch valt er nog veel over te zeggen. Leren binnen een organisatie gebeurd op vele niveaus, formeel en informeel. Leren behoort plaats te vinden binnen een veilige context, waarin men fouten mag maken.

De manier waarop er binnen een organisatie wordt geleerd en welke afspraken worden gemaakt om leren zo leuk en zo veilig mogelijk te maken bepalen het leerklimaat. De methodes die gebruikt worden om te leren, bijvoorbeeld e-learning of blended learning, bepalen niet het enthousiasme over of de frequentie van het leren.

Mocht er binnen een organisatie weinig animo zijn om gebruik te maken van de aangeboden methodes zal er eerst moeten worden onderzocht of e-learning dé oplossing voor het probleem is. De kans bestaat anders dat de duur gekochte of ontwikkelde e-learning modules (ook) niet gebruikt gaan worden. Zonde van de investering en het zou jammer zijn als een organisatie gedemotiveerd raakt om de ontwikkeling van medewerkers te blijven stimuleren.

## Wat is e-learning nu eigenlijk precies?

E-Learning is alles wat digitaal wordt bekeken of afgespeeld met als doel kennis over te dragen, medewerkers te stimuleren in hun ontwikkeling of medewerkers te testen. In de huidige wirwar van mogelijkheden is het niet gemakkelijk je weg te vinden om het beste e-learningmateriaal uit te zoeken.

Hoe bepaal je welk aanbod voor jou het beste is en waar vind je vervolgens de juiste partners om dit materiaal te leveren? Of als je de keuze hebt gemaakt zelf materiaal te ontwikkelen, hoe doe je dit dan? Waar begin je, wie zou het kunnen en op welke termijn?

Al met al vragen die verder gaan dan alleen de aanschaf van een e-learning module of het uitkiezen van een aanbieder van e-learning materiaal. Het zijn vragen die vooral te maken hebben met de algemene visie op het opleidingsbeleid binnen de organisatie. Is die visie niet helder, dan wordt de keuze voor wel of geen e-learning lastig. De vervolgstappen om te kiezen voor een e-learning methode worden zo mogelijk nog lastiger.

## Kennismanagement

In iedere organisatie is veel kennis bij medewerkers aanwezig. Vaak blijft deze kennis onderbelicht en onvoldoende benut. Men weet doorgaans simpelweg niet wat collega’s weten en lang niet altijd is bekend wie de specialist is binnen een bedrijf op het gebied van een bepaald thema.

Bovendien ontwikkelen collega’s zich in hun vrije tijd en dat kan bijdragen aan verbetering van processen of verbreden van kennis binnen organisaties. Het hebben van een Kwaliteitspaspoort voor medewerkers waarin zij kunnen aantonen wat hun kwalificaties en competenties zijn is daarom een zeer handig hulpmiddel.

[Het Kwaliteitspaspoort](/kwaliteitspaspoort/) is een centrale plek waarin elke medewerker de mogelijkheid heeft zijn of haar eigen e-portfolio te beheren en te optimaliseren, onafhankelijk van tijd en plaats. De aanschaf van een dergelijk systeem zal uiteraard moeten passen bij de visie op opleiden binnen de organisatie.

Heb je vragen naar aanleiding van deze blog? Neem dan contact op met [Martina](mailto:martina@defacto.nl) of bel Defacto op 050 3144832.

Martina de Vos
Opleidingsadviseur
