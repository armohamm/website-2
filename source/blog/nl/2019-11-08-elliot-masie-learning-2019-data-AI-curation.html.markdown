---
title: "Nieuws en trends van Elliot Masie's Learning 2019"
date: 2019-11-08 08:00
tags: Defacto
author: Arnoud
lang: nl
featured: false
image: images/blog/social/learning-2019-arnoud-1200x800.jpg
featured_image: images/blog/featured/20191108-learning-2019-arnoud.jpg
header_image: moods/learning-2019-mood.jpg
call_to_action: capp-lms-trends
---

__Net als vorig jaar was ik namens Defacto mee met de Nederlandse delegatie naar de Learning 2019 in Orlando. Dit leerevent wordt jaarlijks georganiseerd door Elliot Masie, waarbij zo’n 1.500 tot 2.000 L&D-professionals in drie dagen vele workshops bezoeken om de laatste trends van leren en opleiden te volgen.__

Aangezien de Nederlandse delegatie met 45 deelnemers de grootste buitenlandse groep is, hadden we het genoegen om op zondagmorgen al een “privésessie” van een uur van __Elliot Masie__ te mogen bijwonen. Hij is zoals altijd gepassioneerd en het was wederom inspirerend om hierbij aanwezig te zijn.

## 'Rammelend leren'
“Een leven lang leren is het doel, elke dag leren is het middel om dit te realiseren”, aldus Elliot.
Hij had zijn voordracht naar het Nederlands vertaald als “rammelend leren”. In zijn verhaal legde hij uit dat de L&D-afdelingen overal kleiner worden. Dit komt mede doordat we steeds meer informeel leren en het daarnaast steeds eenvoudiger wordt om het leren te faciliteren. Daarbij wordt er bovendien anders geleerd:
-   Je kijkt meer dan je leest
-   Je zoekt meer dan je volgt
-   En we vergeten meer dan we onthouden.

>“Een leven lang leren is het doel, elke dag leren is het middel om dit te realiseren”

Elliot presenteerde vervolgens één slide met de belangrijkste items voor 2020 en liet de groep de onderwerpen op de slide kiezen, waarna hij er iets over vertelde. Met name data en _data analytics_ gaan een steeds grotere rol spelen bij het afstemmen van leren en opleiden.

![De belangrijkste items voor L&D-professionals in 2020](/images/blog/masie-learning-shifts-2020.jpg)

## Leren op de werkplek of tijdens het werk?
__Bob Mosher__, inmiddels ook in Nederland bekend om zijn “five moments of need”, presenteerde op zondagmorgen een helder verhaal over de verwarring rond het leren op de werkplek, of het leren tijdens het werk, waarbij het laatste het echte _performance support_ is volgens Bob. Iets leren waardoor je op dat moment echt moet stoppen met werken kan nooit performance support zijn. Verder gaf hij de trends voor werkplekleren aan ons mee.  

![Trends in werkplekleren volgens Bob Mosher](/images/blog/mosher-trends-werkplekleren.jpg)

## Nieuwe vaardigheden voor L&D-professionals
De zondagmorgen werd afgesloten door __Donald Taylor__ die ons met Britse humor wat vertelde over de nieuwe manier van denken en bijbehorende nieuwe vaardigheden voor L&D-professionals. Zijn verhaal gaf aan dat er veel veranderd is in de laatste vijf jaar:
-   De wijze waarop de content wordt gepresenteerd in een LMS;
-   De content zelf, dat nu bestaat uit kleine eenvoudige leereenheden;
-   De content makers, die nu door de hele organisatie zitten;
-   De tijd om te leren, die eenvoudigweg ontbreekt;
-   De interactie tijdens het leren met een groep;
-   Het wereldwijde aanbod van kennis dat nu ter beschikking staat.

>“Alles is de laatste vijf jaar veel sneller geworden, behalve wat we moeten leren en de manier waarop”.

Donald Taylor ging eveneens in op _data analytics_. Data analytics dient twee belangrijke doelen:
-   Om de leeractiviteiten te bewijzen
-   Om de leeractiviteiten te verbeteren

Een belangrijke opmerking is dat men hierbij nooit alleen de data uit een LMS moet gebruiken, maar dit altijd moet analyseren i.c.m. andere data uit de organisatie die ook wat vertellen over de omstandigheden waaronder is geleerd.

Nog een andere tip van Donald: Met een evaluatie help je de volgende cursist, maar hoe help je de studerende cursist? Door direct in real-time de dingen te observeren en aan te passen.

Tenslotte presenteerde hij nog het resultaat van een enquête onder L&D-professionals wat zij denken dat de belangrijke onderwerpen zijn rond leren en opleiden.

![Enquête Donald Taylor onder L&D-professionals](/images/blog/taylor-enquete-learning-2019.jpg)

Deze zondagmorgen was een goede aftrap van het drie dagen durende Learning 2019-congres, met vele workshops over diverse onderwerpen. Het is niet dat alles wat er verteld werd nieuw was, nee dat zeker niet, maar er worden elk jaar wel weer een paar nieuwe ingrediënten toegevoegd.

De volgende mogelijk interessante onderwerpen wil ik hier nog graag vermelden:

## Technische vaardigheden
In de __PWC-workshop__ werd duidelijk gemaakt dat de technische vaardigheden voor L&D-professionals steeds belangrijker worden. Men moet van meer leerelementen verstand hebben, zoals het schrijven van een goed artikel of het maken van een video, het opzetten van een quiz, om zo medewerkers door middel van _curation_ te laten leren en hiermee goede leerpaden te maken.

## Direct nieuwsgierigheid creëeren
In een __centrale sessie van Elliot Masie__ onderstreepte hij nogmaals dat leren gebaseerd moet zijn op het direct creëren van nieuwsgierigheid. Ons kortetermijngeheugen heeft daarbij inmiddels geleerd om veel direct te vergeten, iets waar we rekening mee moeten houden als we anderen iets permanent willen bijbrengen. Elliot gaf vervolgens een mooi voorbeeld uit de luchtvaart:

>“In een vliegtuig is het leren nooit veranderd. Natuurlijk is het belangrijk hoe je je riem vast moet maken, maar misschien is het belangrijker je buren even in twee minuten te leren kennen, aangezien zij tussen jou en de nooduitgang zitten in geval van een crash.”

## Toppunt van AI
Daarnaast werd in de centrale sessie het toppunt van A.I. (artificial intelligence / kunstmatige intelligentie) gepresenteerd vanuit Shanghai, waar 32 universiteiten zijn gefocust op het verbeteren van het leren met A.I. Dit voorbeeld ging voor de Nederlandse delegatie toch wel vele stappen te ver. U kunt hierover zelf een oordeel vellen door het filmpje hier te bekijken:

<iframe width="560" height="315" src="https://www.youtube-nocookie.com/embed/JMLsHI8aV0g" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

## Maximale digitale ondersteuning
Rob Lauder, de __Chief Learning Officer (CLO) van McDonald’s__, vertelde ons dat data voor hen ook steeds belangrijker wordt. De klant staat centraal in zijn orderproces en dit wordt digitaal maximaal ondersteund. Door de klant zelf de bestelling te laten invoeren, kunnen medewerkers deze tijd gebruiken om het eten aan tafel uit te serveren. McDonald’s heeft twee databedrijven gekocht die zich bezighouden met A.I. Doel is om nog beter te weten welk product wanneer geconsumeerd wordt en door wie. Dankzij bijvoorbeeld kentekenherkenning krijg je meteen de bestelling die je meestal kiest als suggestie aangereikt, wat leidt tot kortere wachttijden in de McDrive. Over UX zegt hij nog: “Bij een app krijg je nooit een training, kijk zo ook naar je software met betrekking tot de UX”.

## Leer je gebruikers kennen
__Richard Cullen__ gaf nog een mooie workshop over UX en evaluaties. Zijn tips om je gebruikers te leren kennen:

-   Schaduw een gebruiker en kijk hoe hij het systeem en de content ervaart. Kijk niet alleen _hoe_ het systeem gebruikt wordt, maar daarnaast _waar_, _wanneer_, _waarmee_ en _hoelang_.
-   Ga in hun schoenen staan. Gebruik het zelf in dezelfde omstandigheden.

De minst effectieve manier om wat te leren van je gebruikers is om een evaluatie te houden zoals op onderstaande afbeelding.

![Slechte evaluatie om de UX te ervaren](/images/blog/cullen-ux-evaluaties.jpg)

Dergelijke evaluaties sluiten totaal niet aan bij een UX en zeggen niets over de content. Zoals een leraar vraagt aan een student: Maar waarom begrijp je het dan niet? Evaluaties moet je dan ook zorgvuldig inzetten. Beter met een paar mensen een interview dan iedereen een invultabel mailen.

## Hoe ga je om met verschillende generaties?
In de __centrale sessie__ werden we nog even met de neus op de feiten gedrukt betreffende het belang van leren. Tot 1970 werd 90% van de hogere posities door eigen medewerkers ingevuld, dit is nu gedaald naar 30%. Moeten we medewerkers geen doorgroeiperspectief bieden? Waarom is een diploma toch nog belangrijker dan jarenlang bewezen ervaring? Leren in de schoolbanken staat dus nog altijd hoger in aanzien dan leren van collega’s en leren op de werkvloer. (Jennings' 70/20/10)

Elke generatie leert bovendien anders. Er zijn nu ondernemingen waar vijf generaties aan het werk zijn. De Stille generatie, Baby boomers, generatie X, de pre-millenials en de post-millenials. Dit vraagt een aanpassing van de organisatie hoe je met deze generaties om moet gaan, in het bijzonder wat het leren en opleiden betreft. In de Verenigde Staten vormen de millenials inmiddels de grootste groep actieve arbeidskrachten.

## Onboarding is nooit standaard
Tijdens onze reis kwam __onboarding__ nog als belangrijk thema voorbij. De tips hierbij waren dat onboarding nooit standaard is en aangepast moet worden op de nieuwe medewerkers met één opdracht: “Verbind me met het doel van mijn werk”! Van het Children Hospital Of Philadelphia kregen we een mooi verhaal mee hoe nieuwkomers een button opgespeld krijgen op hun eerste dag. Zolang ze deze button dragen zullen andere collega’s er extra rekening mee houden dat je nieuw bent. Op de dag dat de medewerker vindt dat hij ingewerkt is, kan hij zelf zijn button af doen.

## Samenvattend: data en de rol van L&D-professionals
Samenvattend kunnen we stellen dat de rode draad van Learning 2019 voornamelijk bestond uit het gebruik van data, al dan niet in combinatie met A.I. en [curation](/blog/curation-mijn-lijst-persoonlijke-ontwikkeling-capp-lms/). Daarnaast zal de rol van de L&D-professional de komende tijd verder veranderen.

Tijdens de Learning 2019 heb ik weer opnieuw kunnen constateren dat we als Defacto met ons CAPP LMS alle trends die in Orlando werden besproken ondersteunen én dat ons product meer dan toekomstbestendig is.
